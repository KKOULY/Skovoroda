Зозуля прилетіла до чорного Дрозда.

— Чи тобі не нудно? — питає його.— Що ти робиш?

— Співаю,— відказує Дрозд.— Хіба не чуєш?

— Я співаю частіше від тебе, проте однаково нудно...

— Так ти ж, пані, тільки те й робиш, що, підкинувши в
чуже гніздо свої яйця, з місця на місце перелітаєш,
співаєш, п'єш та їси. А я сам годую, бережу і вчу
своїх дітей, а працю свою полегшую співом.

Сила:

Багато хто, занедбавши споріднену їм роботу, лише
співають, п'ють та їдять. У сім гультяйстві вони
терплять їдучішу нудьгу, ніж ті, хто працює без
ослабу. Співати, пити та їсти — не робота, а лише
крихітний хвостик з головного, призначеного нам
діла. А хто для того їсть, п'є та співає, щоб
охочіше після відпочинку взятися до роботи, як до
покликання свого, тому ніколи нудьгувати: щодня
він і працює, і відпочиває, і се про нього приказка:
"Добрій людині щодня свято". Робота наша — джерело
радості. А коли кого своя робота не звеселяє, той,
звичайно, їй не родич і не її вірний приятель, але
щось біля неї любить, і як не спокійний, так і не
щасливий. Але немає нічого солодшого, як спільна
для нас усіх робота. Вона є голова, світло і сіль
будь-якого окремого заняття... Щасливий той, хто
поєднав любе собі заняття із загальним. Воно є
справжнє життя. І тепер можна зрозуміти таке
Сократове слово: "Дехто живе для того, щоб їсти
й пити, а я п'ю й їм для того, щоб жити".